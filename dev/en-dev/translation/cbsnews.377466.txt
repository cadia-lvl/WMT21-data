Gottlieb varar við því að skefjalaus útbreiðsla kórónuveirunnar í samfélagi geri það „mjög erfitt“ að skólar opni í haust
Washington – Dr. Scott Gottlieb, fyrrum yfirmaður Matvæla- og lyfjaeftirlits Bandaríkjanna, varaði á sunnudaginn við því að það verði „mjög erfitt“ fyrir skólaumdæmi að opna á nýju námsári ef kórónuveiran dreifir sér skefjalaust innan þessara samfélaga.
„Ég tel að skólayfirvöld þurfi á hverjum stað fyrir sig að skoða hvernig dreifingin er innan samfélagsins.
Ef veiran dreifist óhindrað í samfélaginu verður mjög erfitt að opna í því ástandi,“ sagði Gottlieb í „Face the Nation“.
Þar sem haustönn á að hefjast á næstu vikum hafði ríkisstjórn Trump hvatt skólayfirvöld til að opna skóla sína fyrir nemendum og bjóða upp á kennslu í skólunum fimm daga í viku.
Þessar tilraunir Trump forseta og menntamálaráðherrans Betsy DeVos koma þó viku eftir að Trump varaði við því að kórónuveirufaraldurinn myndi líklega „versna áður en hann batnar“ og staðfesti að skólaumdæmi á þeim stöðum þar sem ástandið er verst gætu þurft að fresta opnun skóla um nokkrar vikur.
Engu að síður gáfu sjúkdómsvarnarmiðstöðvar út leiðbeiningar á fimmtudaginn um það hvernig öruggast væri að opna skóla fyrir nemendum.
Í leiðbeiningunum er meðal annars kallað eftir því að í skólum sé fjarlægð milli fólks tryggð, nemendum og starfsfólki ráðlagt að nota andlitsvarnir og að nemendum sé skipt í afmarkaða hópa til að fækka smitleiðum.
En sjúkdómsvarnarmiðstöðvarnar gáfu ekki út viðmið fyrir skólastjórnendur um hvenær þeir ættu að loka skólum ef kórónuveirusmitum fer fjölgandi, sem Gottlieb segir hafa verið „óheppilegt“.
„Þegar þetta óvissuástand ríkir og nákvæmar leiðbeiningar hafa ekki verið gefnar um hvernig skólarnir verða opnaðir held ég að fleiri foreldrar muni fara varlega,“ segir hann.
„Þess vegna tel ég mjög mikilvægt að fá nákvæmar upplýsingar um hverir mælikvarðarnir eru nákvæmlega, sem sjúkdómsvarnarmiðstöðvarnar gáfu ekki í leiðbeiningum sínum.“
Gottlieb sagði skólaumdæmi verða að hugsa um hlutfall jákvæðra smita í samfélaginu, staðbundna útbreiðslu og prófunargetu þegar ákvarðanir eru teknar um hvort halda skuli skólum opnum eða skipta alfarið yfir í kennslu á netinu.
Ef á milli 5 til 10% greininga skila jákvæðri niðurstöðu „fer málið að vandast“ en yfir 10% er „þröskuldurinn þegar íhuga þarf vandlega hvort loka skuli skólaumdæmunum.“
„Þetta er merki um að faraldurinn hafi náð fótfestu í samfélaginu,“ sagði Gottlieb og bætti því við að þetta myndi gera hlutum Flórídaríkis, sem er þungamiðja kórónuveirufaraldursins í Bandaríkjunum, erfitt fyrir að opna fyrir kennslu í skólum í næsta mánuði.
Kórónuveirusmitum hefur fjölgað í fleiri en 30 ríki og Kólumbíuhéraði en þungamiðja faraldursins er sem stendur í sólarbeltinu svokallaða við suðurströnd Bandaríkjanna.
Gottlieb sagði þó að merki væru um að það væri byrjað að hægja á fjölgun tilfella í sumum ríkjum, þar á meðal Arizona og Texas.
En þrátt fyrir að Gottlieb hefði sagt að það væru „greinileg merki“ um að það væri farið að hægja á faraldrinum í sumum ríkjum í sólarbeltinu er farið að „hitna í kolunum“ í öðrum, þar á meðal Suður-Karólínu, Alabama, Indíana og Illinois.
Margir ríkisstjórar hafa sett reglur sem skylda fólk til að nota grímur í almenningsrýmum og stöðvað áfangaskipta enduropnun til að sporna við útbreiðslu kórónuveirunnar.
Gottlieb sagði að ríki ættu að íhuga að loka börum, takmarka fjölda fólks á veitingastöðum, loka kvikmyndahúsum og öðrum stöðum sem bjóða upp á skemmtanir innanhúss og setja reglur um grímunotkun til að sigrast á faraldrinum, sem eru aðgerðir sem gera ríkjum kleift að komast hjá því að taka aftur upp þær ströngu takmarkanir sem settar voru í upphafi faraldursins í mars.
Auk þess sem ýmis ríki hafa gert grímunotkun að skyldu hafa ýmis fyrirtæki skyldað fólk til að nota andlitsvarnir.
Skyndibitarisinn McDonald's er nýjasta fyrirtækið til að gera notkun andlitsvarna að skyldu og bætist því í hóp fyrirtækja eins og Walmart, Starbucks og fleiri sem hafa sett eigin reglur um grímunotkun.
Gottlieb sagði að hann gerði ráð fyrir því að fleiri fyrirtæki myndu taka upp grímuskyldu hjá sér, sérstaklega þar sem hættan er talin mikil.
„Ef við getum virkilega haft stjórn á faraldrinum þegar veturinn gengur í garð þar til við fáum bóluefni eða einhvers konar meðferð sem breytir klínískum ferli þessa sjúkdóms þá getum við gert það með grímum, það er tiltölulega einfalt, eitthvað sem við getum öll gert en sem breytir ekki beint lífi okkar og leyfir okkur að halda því sem er mjög mikilvægt fyrir okkur, eins og að halda sumum fyrirtækjum opnum og að koma krökkunum aftur í skólann,“ segir hann.
Þrátt fyrir að Donald Trump hafi í síðustu viku ekki sagst vilja gera grímunotkun að skyldu í öllu landinu hvatti hann Bandaríkjamenn í síðustu viku til að nota andlitsvarnir og sagði á fréttamannafundi Hvíta hússins að „þær hefðu áhrif“.
