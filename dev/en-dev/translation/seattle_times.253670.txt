Serbía vill fjölga herflugvélum í sívaxandi spennu á Balkanskaganum
BELGRAD, Serbíu (AP) - Serbía mun styrkja her sinn og leitast við að kaupa fleiri herflugvélar eftir því sem spennan magnast á Balkanskaganum, sagði forseti Serbíu á sunnudag.
Aleksandar Vucic forseti sagði að „vissar umleitanir“ væri í gangi um að kaupa flota orrustuvéla, og sakaði Bandaríkin og önnur vestræn ríki um að hafa vopnbúið nágrannaríki Serbíu sem eru í NATO, sem og Kósovó, sem áður var hérað í Serbíu.
„Bandaríkjamenn, Tyrkir og Þjóðverjar hugsa vel um ástkært afsprengi sitt,“ sagði Vucic og vísaði til Kósovó.
Hann sagði að Bandaríkin hefðu nýlega afhent öryggissveitum Kósovó fjölda brynvarinna bíla.
Í skoðunarferð um skriðdrekasveit serbneska hersins sagði Vucic þjóð sína ekki geta keppt við „framlög NATO“ til vopnvæðingar nágrannanna og að „þess vegna erum við upp á okkur sjálf komin“.
Vucic tilgreindi ekki hvaða tegund herflugvéla Serbía hygðist kaupa, en fjölmiðlar hliðhollir stjórnvöldum segja ríkisstjórn hans hafa opinberlega óskað eftir afhendingu 20 árásarflugvéla frá Bandaríkjunum.
Fram kemur að ekki hafi borist svar frá Washington við beiðninni frá Belgrad og að verði henni hafnað sé líklegt að keyptar verði árásarflugvélar af gerðinni Sukhoi-25 frá Rússlandi.
Serbía, sem heldur fram hlutleysisstefnu í hernaðarmálum, hefur nýlega fengið afhent háþróað loftvarnakerfi frá Rússlandi, sem hefur einnig útvegað orrustuþotur, árásarþyrlur og brynvarin farartæki.
Kína, sem einnig er bandalagsþjóð Serbíu, hefur afhent ríkinu dróna til nota í hernaði.
Bandarískir embættismenn hafa rætt opinskátt um að koma á refsiaðgerðum gegn Serbíu ef fleiri vopn berast til landsins frá Moskvu, sérstaklega vopn sem gætu stefnt öryggi nálægra NATO-aðildarríkja í hættu.
Á Vesturlöndum og í nágrannaríkjum Serbíu horfir fólk áhyggjuaugum á vopnvæðingu Rússa og Kínverja í Serbíu.
Spennan eykst nú á Balkanskaga, en þar var háð mannskætt borgarastríð á tíunda áratugnum.
Atlantshafsbandalagið hafði afskipti af Serbíu til að stöðva blóðugar aðgerðir Serba gegn aðskilnaðarsinnum Kósovó-Albana árið 1999.
Þrátt fyrir að hafa formlega leitast við að ganga í Evrópusambandið hefur popúlistaforysta Serbíu styrkt enn frekar pólitísk og hernaðarleg tengsl sín við Kreml og Beijing.
Serbía, sem og Rússland og Kína, viðurkenna ekki sjálfstæði Kósovó, sem Bandaríkin og flest Vesturlönd hafa viðurkennt.
