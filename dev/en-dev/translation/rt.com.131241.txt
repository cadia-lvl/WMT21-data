„Ég vil ekki vera eins og McGregor og sýna peningana mína ...
Ég er hér til að hjálpa fólki“ – Chimaev eftir sögulegt kvöld á UFC Fight Island – RT Sport News
Bardagakappinn Khamzat Chimaev frá Rússlandi er nú nefndur sem næsta stjarna UFC eftir að hafa skráð sig í söguna á Fight Island, en hann segist ekki stefna á að flagga auði sínum á oflátungslegan hátt líkt og Conor McGregor.
Chimaev bar Norður-Írann Rhys McKee ofurliði í bardaga þeirra í veltivigt í Abú Dabí á laugardagskvöld er hann sigraði keppinaut sinn þegar þrjár mínútur og 9 sekúndur voru liðnar af fyrstu lotu með því að láta höggin dynja á honum í gólfinu.
Sigurinn skráði nafn Chimaev í sögubækur UFC fyrir stysta tíma milli sigra í nútímasögu keppninnar, þar sem aðeins 10 dagar voru liðnir frá því að hann sigraði Bretann John Phillips með álíka afgerandi hætti, þá í millivigt.
Chimaev, sem er með sigurhlutfallið 8-0, fékk 50.000 bandaríkjadala bónus fyrir frammistöðu kvöldsins á móti McKee og hefur fangað athygli MMA-heimsins svo fyllilega að hann er nú nefndur „Khalib 2.0“, sem segja má að sé óumflýjanlegur samanburður vegna þess hve mikil líkindi eru milli yfirburða Chimaev og UFC-meistarans í léttvigt og þar sem hann er fæddur í Téténíu, sem er nærri heimahögum Khabib í Dagestan.
Þrátt fyrir nýfundna frægð og fjárhagslegan ávinning hefur hinn þýðmælti Chimaev sagt að hann myndi ekki vera gjarn á að flagga auði sínum líkt og MMA-peningavélin Conor McGregor eða jafningi hans í boxheiminum, Floyd Mayweather Jr.
„Ég geri þetta ekki bara fyrir mig, ég geri þetta fyrir alla sem ég get hjálpað.
„Ég vil ekki vera eins og Mayweather og McGregor, sýna peningana mína eða eitthvað þvíumlíkt.
Ég vil hjálpa fólki,“ svaraði Chimaev þegar hann var spurður að því á Fight Island hvernig hann myndi nota bónusinn.
Hann hefur meðal annars vakið eftirtekt liðsfélaga Conor McGregor og virka Twitter-notandans Dillon Danis, sem skrifaði á samfélagsmiðilinn að hann gæti „auðveldlega“ sigrað Chimaev með uppgjafartaki.
Það stóð ekki á eitruðu svari frá bardagakappanum sem gengur undir nafninu „Borz“, eða „úlfur“ á móðurmáli hans tétensku, sem sagði að hann myndi „mala Danis með augun lokuð“.
Chimaev, sem er nú dvelur í Stokkhólmi í Svíþjóð eftir að hafa flutt til landsins 19 ára gamall, lætur ef til vill lítið fara fyrir fjárhagslegum mætti sínum en hann er greinilega ófeiminn við að flíka bardagahæfileikum sínum.
„Ég get malað hvern sem er ...
Hversu margir bardagamenn eru í veltivigtardeildinni?
Ég get malað þá alla,“ sagði hann.
„Gefðu mér 77 kílóa meistara (veltivigt), 84 kílóa meistara (millivigt), ég mala þá báða, sama dag.“
