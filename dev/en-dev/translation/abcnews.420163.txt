Vopnahlé hefst á miðnætti í stríðshrjáðri Austur-Úkraínu
Kíev, Úkraínu – Úkraínski herinn og andspyrnuöfl í austurhluta Úkraínu undirbúa nú „algjört“ vopnahlé sem á að hefjast á miðnætti og sem fulltrúar vonast til að geti verið fyrsta skrefið í átt að friði eftir átök í 6 ár.
Fulltrúar andspyrnuafla sögðu á sunnudag að þeir hefðu gefið hermönnum sínum fyrirmæli um vopnahlé og gefið út tilskipun um bann við notkun vopna.
Úkraínuher sagði sinn herafla hafa „hafið undirbúning“ fyrir vopnahléið.
Ef það nær fram að ganga myndi það „greiða leiðina fyrir framkvæmd annarra ákvæða“ Minsk-friðarsamkomulagsins samkvæmt yfirlýsingu skrifstofu forseta Úkraínu fyrr í vikunni þar sem vopnahléið var kallað tímamótaskref.
Markmið Minsk-friðarsamkomulagsins, sem gert var árið 2015 fyrir tilstilli Frakklands og Þýskalands, var að leysa úr átökunum milli Úkraínu og aðskilnaðarsinna sem njóta fulltingis Rússlands, en þau átök hófust árið 2014 eftir innlimun Rússlands á Krímskaganum og stuðning landsins við aðskilnaðarsinna.
Meira en 14.000 manns hafa látist í átökunum.
Forsetar Rússlands og Úkraínu fögnuðu báðir vopnahléinu í símtali á sunnudaginn og lögðu áherslu á mikilvægi þess að koma samkomulaginu sem náðist á fundinum í París í desember í framkvæmd.
Vladimír Pútín, Rússlandsforseti, lét í ljós áhyggjur af ákalli Kíev um að Minks-samkomulagið skyldi endurskoðað og sagði að afstaða Volodimírs Selenskij, Úkraínuforseta, um „óbreytanleika Minsk-samkomulagsins, sem hann lét enn á ný í ljós í þessu símtali, ætti að endurspeglast í raunverulegum aðgerðum“.
Selenskij lagði hins vegar áherslu á nauðsyn þess að grípa til „frekari aðgerða“ til að frelsa þá Úkraínumenn sem eru fangar uppreisnarmanna í Austur-Úkraínu, á hinum innlimaða Krímskaga og í Rússlandi, samkvæmt yfirlýsingu frá skrifstofu forsetans.
Samkvæmt samkomulaginu frá árinu 2015 getur Úkraína aðeins fengið yfirráð yfir landamærum við Rússland á þeim svæðum sem aðskilnaðarsinnar hafa á valdi sínu þegar þau hafa fengið víðtækan sjálfstjórnarrétt og þegar kosningar hafa verið haldnar á svæðunum.
Samkomulagið dró úr átökum en Úkraínuher og uppreisnarmenn hafa áfram skipst á skotum.
Þegar leiðtogar Úkraínu, Rússlands, Frakklands og Þýskalands hittust í París í desember til að eiga aðrar viðræður var látinn í ljós stuðningur við Minsk-samkomulagið og samþykkt að hefja friðarferlið á ný.
Selenskij, sem vann kosningarnar árið 2019 með loforðum um að binda enda á átökin, vildi að Úkraína fengi yfirráð yfir landamærunum fyrir fyrstu svæðiskosningarnar en stjórnvöld í Kreml krefjast þess að samningurinn verði tekinn til framkvæmda án breytinga.
Nýja vopnahléssamkomulagið náðist á miðvikudaginn fyrir tilstuðlan þríhliða samstarfshóps, sem skipaður er fulltrúum Rússlands og Úkraínu auk Öryggis- og samvinnustofnunar Evrópu, og var því fagnað af embættismönnum ESB.
Við hina hefðbundnu sunnudagsblessun á Péturstorgi minntist Frans páfi einnig á vopnahléið og sagði að það þyrfti að „endurbyggja traust og leggja grunninn fyrir mjög svo nauðsynlega og langþráða sátt við fólkið“.
