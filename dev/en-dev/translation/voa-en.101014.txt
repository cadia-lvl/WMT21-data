Aukinn þungi í mótmælum gegn kynþáttamisrétti í Bandaríkjunum
Mótmælendur hafa gengið um götur fjölda borga í Bandaríkjunum til þess að vekja athygli á kynþáttamisrétti.
Mótmæli hafa staðið yfir í tvo mánuði í Portland í Oregon, síðan 25. maí þegar George Floyd lét lífið í haldi lögreglu í Minneapolis í Minnesota.
Trump-stjórnin hefur sent alríkislögreglumenn til Portland, og þar með kynt enn undir mótmælin. 
Mótmælendur andmæla nú einnig veru alríkislögreglumannanna í borginni.
Í Seattle á laugardaginn notaði lögregla blossasprengjur og táragas og handtók 45 manns, eftir að mótmælafundur til stuðnings mótmælunum í Portland leystist upp í ofbeldi. 
Að sögn lögreglu meiddust yfir 20 lögregluþjónar.
Einn lést á laugardagskvöld í Austin í Texas þegar hleypt var af byssu inn í Black Lives Matter kröfugöngu.
Heimildir fjölmiðla segja að maðurinn kunni að hafa gengið upp að bifreið vopnaður riffli, áður en hann var skotinn.
„Kjarni málsins er að það er skelfilegt að einhver skuli láta lífið í mótmælum,“ sagði Steve Adler, borgarstjóri Austin, í yfirlýsingu.
Adler kvaðst vera „harmi sleginn og orðlaus“.
Í Lousville í Kentucky krafðist hópur vopnaðra mótmælenda réttlætis í máli Breonnu Taylor, svartrar konu sem lést í Louisville þegar lögregla braust inn á heimili hennar, með heimild til inngöngu án þess að banka, og skaut hana.
Kærasti Taylor hafði fyrst skotið til lögreglumannanna, því hann hélt að þeir væru innbrotsþjófar.
Einn lögreglumaður hefur verið rekinn vegna dauða Taylor, en hinir lögreglumennirnir hafa ekki verið sóttir til saka.
Forsprakki NFAC-hópsins, vopnaðs hóps svartra uppreisnarmanna sem hafa tekið þátt í mótmælunum, kallar eftir meira gagnsæi í rannsókn lögreglu á morði Taylor.
Samkvæmt upplýsingum lögreglu særðust þrír meðlimir NFAC á laugardaginn þegar skot hljóp fyrir slysni af vopni hjá uppreisnarhernum.
