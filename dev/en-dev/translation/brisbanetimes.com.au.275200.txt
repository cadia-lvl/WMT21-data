Framtíð heimkynna kóalabjarna í norðurhluta Brisbane fer fyrir skipulagsdóm
Borgarstjórn sagði að auk þess sem svæðið væri lífsnauðsynleg heimkynni kóalabjarna, svifíkorna og hins gráa gáshauks væri það mikilvægur hlekkur milli náttúrusvæðanna Cabbage Tree Creek og Albany Creek.
Framkvæmdaraðilar hafa áfrýjað höfnun borgarstjórnar til dómstóls skipulags- og umhverfismála með þeim rökum að uppbyggingin sé í samræmi við lög um borgarskipulag frá árinu 2014, myndi uppfylla skipulags- og samfélagsþörf sem ekki hefur verið uppfyllt til þessa og „gæti farið fram án óviðunandi áhrifa“.
Mikil andstaða ríkir um þessar fyrirhuguðu framkvæmdir í nærumhverfinu.
Framkvæmdaraðilarnir halda því fram að þrátt fyrir að tillagan sé að fullu í samræmi við skipulagið væri hægt að breyta henni ef hún uppfyllir ekki kröfur, fremur en að hafna henni.
Eins og er felur framkvæmdin í sér mörg stig, meðal annars þjónustustöð, barnagæslu og 39 íbúðarhús.
Opinberar innsendingar voru fleiri en 120 á samráðstíma og flestar mótmæltu þær tillögunni þar sem hún væri of stór og óviðeigandi fyrir svæðið.
Leiðtogi minnihlutans í borgarstjórn Brisbane sagði að borgin þyrfti að kaupa landið til að vernda kóalabirnina.
„[Borgarstjórinn] Adrian Schrinner þarf að hætta að sóa sjóðum skattgreiðenda í baráttu við framkvæmdaraðila fyrir dómi og kaupa þetta land til að vernda náttúru- og dýralíf Brisbane,“ sagði borgarfulltrúinn Cassidy.
„Þetta eru ein mikilvægustu heimkynni kóalabjarna á náttúrusvæðinu Mountain to Mangroves og þar er fjöldi kóalabjarna.“
Schrinner sagði í vikunni að borgarstjórn vildi að heimkynni kóalabjarna á svæðinu yrðu varin.
„Okkur fannst tillagan ekki henta fyrir svæðið,“ sagði Schrinner.
„Mér skilst að þetta fari nú í gegnum dómskerfið og augljóslega vonumst við til þess að það leiði af sér góða og jákvæða útkomu sem verður til þess að heimkynnin varðveitast.“
Schrinner sagði að kortlagning á heimkynnum kóalabjarna væri sameiginleg ábyrgð borgarstjórnar og ríkisstjórnar, en að ríkisstjórnin bæri ábyrgð á nákvæmum kortum yfir heimkynni kóalabjarna sem staðbundin yfirvöld styðjast við þegar þau taka umsóknir um framkvæmdir til meðferðar.
