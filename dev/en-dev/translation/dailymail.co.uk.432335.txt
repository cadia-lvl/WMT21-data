Þetta er stríð!
Coleen Rooney ræður lögmann Johnny Depp í „Wagatha Christie“ rimmunni við Rebekah Vardy
Coleen Rooney hefur beðið David Sherborne um að verja sig gegn ásökunum um meiðyrði gegn Rebekah Vardy
Eftir að viðræður milli maka fótboltamannanna fóru út um þúfur búast kunningjar þeirra við dramatísku uppgjöri
Coleen Rooney hefur ráðið stjörnulögmanninn í umtöluðu meiðyrðamáli Johnny Depp til að verja sig í hinni svokölluðu „Wagatha Christie“ lagadeilu sinni við Rebekah Vardy.
The Mail on Sunday hermir að Rooney hafi falið David Sherborne að verja sig gegn ásökunum um að hún hafi haft uppi meiðyrði gegn Vardy, með staðhæfingum um að persónuupplýsingum hafi verið lekið til fjölmiðla af lokuðum Instagram-aðgangi hennar.
Fréttirnar berast nokkrum dögum eftir að gögn voru lögð fram til hæstaréttar þar sem fram kemur að Rebekah Vardy, sem er gift sóknarmanninum Jamie Vardy í fótboltaliðinu Leicester City, hafi þjáðst líkamlega og andlega eftir staðhæfingar Coleen Rooney.
Í blaðinu kemur fram að fimm barna móðirin, sem er 38 ára, hafi „fengið alvarleg felmtursköst og kvíðaköst svo hún var hrædd við að fara út úr húsi“ og að Vardy, sem þá var komin sjö mánuði á leið, „hafi þrisvar verið lögð inn á sjúkrahús ... vegna kvíðakasta sem rekja má til færslunnar og afleiðinga hennar“.
Auk þess að vera lögmaður Depp í meiðyrðamáli hans gegn The Sun, vegna fullyrðinga um að leikarinn hafi barið eiginkonu sína, fer Sherborne, 50 ára, með mál hertogans og hertogynjunnar af Sussex í einkamáli þeirra gegn Associated Newspapers, útgefendum The Mail on Sunday.
Eftir að sáttaviðræður milli fótboltaeiginkvennanna tveggja mistókust búast þeir sem til þekkja við dramatísku uppgjöri í réttarsalnum.
„Ef þér fannst Depp-réttarhöldin sjónarspil skaltu ekki vanmeta væntanlegt stríð fótboltaeiginkvennanna,“ sagði heimildarmaður.
„Nú er þetta alvöru stríð.  Coleen gefur ekkert eftir, og ekki Becky heldur.  Þetta verður tilfinningaþrungið.“
Coleen Rooney hélt því fram að einhver sem notaði Instagram-aðgang Rebekah Vardy hefði lekið uppspunnum sögum um hana til dagblaðs.
Hún var uppnefnd „Wagatha Christie“ eftir að hafa ljóstrað því upp hvernig hún varði fimm mánuðum í að takmarka smám saman þann fjölda vina sem gat séð uppfærslur á Instagram-sögum hjá henni, þar til aðeins reikningur Vardy var eftir.
Coleen segist þá hafa sett upplogna sögu á Instagram, sem síðan hefði birst í slúðurblaði.
Í málsskjölum Vardy, sem neitar aðild að málinu, heldur hún því fram að hún hafi verið gerð að blóraböggli eftir að Rooney birti ásakanirnar „að yfirlögðu ráði, með það að markmiði að valda miklum skaða og gríðarlegri þjáningu“.
Lögmenn Coleen hafa dregið þessi orð í efa og segja að staðhæfingar um þjáningar hennar séu bara settar fram fyrir fjölmiðlana og dragi athyglina frá staðreyndum málsins.
Heimildarmaður sagði: „skjölin frá Becky eru afvegaleiðing, þetta er allt uppspuni.“
Það er lögmaðurinn Paul Lunt á lögfræðistofunni Brabners í Liverpool sem fer með mál Coleen Rooney, sem á fjóra syni með fyrrverandi Englandsmeistaranum Wayne Rooney.
Vardy er hjá lögfræðistofunni Kingsley Napley í London, er óvíst er hvort hún hefur ráðið lögmann ennþá.
Talsmaður Coleen Rooney neitaði að veita viðtal.
