Samtök gegn hungri ýta Yoho til hliðar eftir atvik í þinghúsinu
WASHINGTON (AP) – Óháð kristin samtök sem vilja binda enda á hungur sögðu á laugardaginn að þau hefðu beiðið þingmanninn Ted Yoho um að segja sig úr stjórn samtakanna, og að hann hefði orðið við því, eftir það sem þau kölluðu „árás“ á þingmanninn Alexandriu Ocasio-Cortez.
Ocasio-Cortez, þingmaður Demókrata í New York, sakaði Yoho, þingmann Repúblikana í Flórída, um að nota lágkúruleg og karlrembuleg hrakyrði er hann ávítaði hana þegar þau mættust á tröppum þinghússins síðastliðinn mánudag.
Yoho hélt því fram að hann hefði ekki notað þau orð sem vitnað var til en fréttamaður sem varð vitni að atvikinu staðfesti að orðalagið hefði verið eins og hún lýsti því.
Bread for the World sagði í yfirlýsingu að stjórn samtakanna hefði hitt Yoho á föstudaginn og sóst eftir því að hann segði af sér til að „árétta skuldbindingu okkar um að standa með konum og hörundsdökku fólki, innanlands og á heimsvísu, sem leiða okkur í átt að heimi með aukinni þátttöku allra kynþátta og auknu réttlæti.“
Á vefsíðu Bread for the World segir að „samkristin rödd“ þeirra þrýsti á þingið og stjórnvöld um að binda enda á hungur í landinu og á heimsvísu.
„Þar sem Bread for the World eru óháð kristin samtök sem hafa það markmið að minnka hungur og fátækt með traustum opinberum stefnum halda samtökin á lofti þeirri virðingu, reisn og umhyggju sem Jesús biður okkur um að sýna þegar við eigum í samskiptum við fólk í valdastöðum, hvar sem það er á hinu pólitíska litrófi,“ segir í yfirlýsingunni.
„Að okkar mati endurspegla nýlegar athafnir og orð þingmannsins Ted Yoho, sem greint var frá í fjölmiðlum, ekki þær siðferðiskröfur sem gerðar eru til stjórnarmeðlima okkar.“
Við vinnslu fréttarinnar hafði talsmaður Yoho ekki svarað tölvupósti með boði um bregðast við.
Í ótrúlegri ræðu í þinghúsinu síðastliðinn fimmtudag sagði Ocasio-Cortez á dramatískan hátt frá atvikinu og beindi orðum sínum gegn því sem hún kallaði karlrembumenningu sem „samþykkir ofbeldi og ofbeldisfullt orðbragð gegn konum“.
Meira en tugur samstarfsmanna hennar tók undir orð hennar um að atvikið væri dæmi um allt of algenga hegðun karla.
Yoho lýsti atvikinu sem stuttum umræðum um stefnumál og að „enginn hefði verið angraður, lagður í einelti eða orðið fyrir árás“.
Hann sagðist sjá eftir því að hafa sýnt „höstuglegt viðmót“.
Hin 30 ára gamla Ocasio-Cortez er á sínu fyrsta tímabili sem framsækinn þingmaður og hefur hún fengið bæði lof og last fyrir hreinskiptni sína.
Hinn 65 ára gamli Yoho er einn af íhaldssömustu þingmönnum fulltrúaþingsins og mun hann setjast í helgan stein að loknu sínu fjórða kjörtímabili.
