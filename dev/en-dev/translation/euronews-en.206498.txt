Pólland muni segja sig frá Evrópusamningi um að fyrirbyggja ofbeldi gegn konum
Hægriríkisstjórn Póllands segir að landið muni draga sig frá Evrópusamningi um að fyrirbyggja ofbeldi gegn konum.
Istanbúlsamningurinn er fyrsti bindandi lagagerningur heims sem hefur það markmið að koma í veg fyrir ofbeldi gegn konum en dómsmálaráðherra Póllands, Zbigniew Ziobro, lýsir textanum sem „skaðlegum“ þar sem hann geri kröfu um að skólar kenni börnum um kyn frá félagsfræðilegu sjónarhorni.
Ziobro sagði um helgina að á mánudaginn myndi hann byrja að undirbúa formlegt ferli þess að landið segi sig frá samningnum.
„Þessi hugmyndafræðilegi þáttur tengist tilraunum til að breyta menntun í skólum og frístundastarfi, að því er varðar nám, viðhorf og sannfæringu ungrar kynslóðar Pólverja, út frá þeirri ályktun, sem að okkar áliti er röng, að líffræðilegt kyn sé gamaldags og að allt snúist í raun um félagsmenningarlegt kyn.“
Ziobro telur að ákvæði samningsins um menntun barna og ungmenna sem og fjölskyldutengsl í samhengi LGBT-fólks vera óviðunandi.
„Við höfnum einnig LGBT-þættinum í umræðunni um fjölskyldutengsl, því þetta er skoðun sem haldið er á lofti af vinstri aktívistum eða hópum samkynhneigðra sem vilja að skoðanir þeirra verði að bindandi lögum,“ sagði hann.
Evrópuráðið sagði á sunnudaginn að það væri „uggandi“ yfir því að Pólland hygðist segja sig frá samningnum.
Í Varsjá mótmæltu á föstudaginn um 2000 manns, þar á meðal hópar kvenna og annarra hópa réttindabaráttufólks, fyrir utan skrifstofur hægrisamtakanna Ordo Luris, sem styðja það að landið segi sig frá samningnum.
„Við verðum ekki fórnarlömb,“ kölluðu þau.
Mótmæli fóru einnig fram í öðrum borgum í Póllandi.
Pólland undirritaði Istanbúlsamninginn um að fyrirbyggja og berjast gegn ofbeldi gegn konum og heimilisofbeldi í desember 2012 og fullgilti hann árið 2015.
