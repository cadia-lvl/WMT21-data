Stangveiðimaður „sást kasta bjórflösku í sel“ í Devon
Stangveiðimaður kastaði bjórflösku í sel þegar hann truflaði veiðilínuna, að sögn góðgerðasamtaka.
Myndir sem teknar voru við Hope's Nose nærri Torquay virðast sýna mann á kletti sem kastar hlut í átt að dýri.
Duncan Kenny, sem tók myndirnar, sagði gráa selinn hafa verið að veiðum þegar stangveiðimaðurinn tæmdi úr flösku og kastaði henni í bak dýrsins.
Kenny kallaði þetta „hræðilega og tillitslausa hegðun“.
Hann sagðist hafa verið að tína upp rusl á þessum fallega stað í Devon síðasta sunnudagsmorgun ásamt öðru fólki í selaverndunarfélaginu Seal Project þegar hann varð vitni að árásinni.
„Selurinn reyndi að komast í veiðilínuna,“ sagði hann.
„Stangveiðimaðurinn teygaði bjórinn, tæmdi flöskuna og kastaði henni í selinn.
„Flaskan lenti á baki selsins og hann synti á brott.“
Kenni sagði að „sem betur fer væru selir sterkbyggð dýr“ en að selurinn hefði einfaldlega verið að gera það sem væri honum eðlislægt.
„Með því að kasta glerflösku í hann ertu að stöðva hann á veiðum sínum,“ sagði hann.
Seal Project-félagið sagði að þetta væri „ekki einstakt tilvik“ og að það hefði nýverið fengið „margar tilkynningar um þessa árásargjörnu hegðun“.
Í Facebook-færslu félagsins segir að sjálfboðaliðar þess hafi safnað 12 pokum af rusli í söfnuninni við Hope's Nose á sunnudaginn og að „mörg dæmi um andfélagslega hegðun“ hefðu sést.
Allir selir njóta verndar samkvæmt lögum um verndun sela og fólk er beðið um að halda sig fjarri þeim.
