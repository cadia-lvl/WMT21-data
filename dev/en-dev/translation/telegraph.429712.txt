Mótmælendur og lögregla í hár saman í Seattle vegna áætlana Trumps um að senda þangað sveitir alríkislögreglumanna
Lögreglan í Seattle notaði blossasprengjur og piparúða á mótmælendur sem kveiktu í vinnuhjólhýsum við ungmennafangelsi á laugardaginn, í kjölfar reiðiöldu meðal almennings vegna áætlana Donalds Trump forseta um að senda sveitir alríkislögreglumanna inn í helstu borgir.
Endurteknir sprengjuhvellir ómuðu um götur Seattle-borgar í Washington-ríki og reykur barst frá staðnum þar sem mótmælendur höfðu borið eld að hjólhýsum á byggingarsvæði við ungmennafangelsið.
Mótmælendur skáru á bíldekk og brutu glugga í hjólhýsum.
Óeirðalögregla beitti sér gegn mótmælendum, sem sumir héldu á lofti regnhlífum til að verjast piparúðahylkjunum sem rigndi yfir þá.
Dagblaðið Seattle Times hefur eftir lögreglu að 16 hafi verið handtekin vegna gruns um árásir á lögreglumenn, fyrir að hindra störf lögreglu eða fyrir að neita að yfirgefa svæðið.
